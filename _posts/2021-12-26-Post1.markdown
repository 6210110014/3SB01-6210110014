---
layout: post
title:  "ไฟไหม้โกดังกระดาษ จ.ชลบุรี"
date:   2021-12-26 11:06:36 +0700
categories: news
---

![logo](https://s.isanook.com/ns/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL25zLzAvdWQvMTY5OC84NDk0NTQyL2ZpcmUtMDEuanBn.jpg)

วันนี้ (26 ธ.ค. 64) เมื่อเวลา 13.30 น. เพจเฟซบุ๊กข่าวสารชลบุรี-ระยอง ได้รายงานเหตุเพลิงไหม้โกดังอัดและเก็บกระดาษรีไซเคิล บริษัท ไทย พีส พัลพ์ (ไทยแลนด์) จำกัด เลขที่ 550 หมู่ 3 ต.หนองขาม อ.ศรีราชา จ.ชลบุรี ซึ่งสถานการณ์เพลิงไหม้ได้ลุกลามรุนแรง โดยเพลิงได้ลามทั่วโกดังกระดาษซึ่งเป็นวัสดุติดไฟอย่างดี

ทั้งนี้เทศบาลนครเจ้าพระยาสุรศักดิ์ และหน่วยงานใกล้เคียง พร้อมอาสาสมัครดับเพลิงภาคตะวันออก เข้าร่วมรับมือสถานการณ์ มีการระดมกำลังใช้รถดับเพลิงกว่า 10 คัน เข้าควบคุมเพลิง ซึ่งคาดว่าเพลิงจะไหม้หมดทั้งโกดังรวมไปถึงกระดาษอัดที่วางหน้าโรงงานด้วย โดยเจ้าหน้าที่กำลังเร่งควบคุมเพลิงให้อยู่ในวงจำกัด

จากการสอบถามพบว่าขณะเกิดเหตุเพลิงไหม้มีพนักงานทำงานอยู่ในโรงงานกว่า 100 คน พากันวิ่งแตกตื่นออกมาจากภายในโรงงาน มีพนักงานได้รับบาดเจ็บจากบาดแผลไฟไหม้จำนวน 6 คน เจ้าหน้าที่กู้ภัยต้องช่วยกันปฐมพยาบาลเบื้องต้นก่อนลำเลียงส่งโรงพยาบาล ต่อมาเวลา 14.30 น. ได้ทำการอพยพประชาชนที่อยู่ในบริเวณใกล้เคียง เนื่องจากกระแสลมที่แรงรวมถึงมีสะเก็ดไฟปลิดออกนอกโรงงาน ซึ่งสถานการณ์ขณะนี้เจ้าหน้าที่สามารถควบคุมเพลิงได้แล้ว

>**ข่าวต้นฉบับ :**
[ไฟไหม้โกดังกระดาษ จ.ชลบุรี](https://www.sanook.com/news/8494542/)